{
  "themes": [
    {
      "name": "Жеңижок Кокоев « Жалгыз Тал »",
      "description": "Жеңижок жаш кезегинде, ала оорусу менен ооругандыктан Ташкара бий аны Аксыга кубалаган. Ошондо качып бара жатып, Бакайыр деген жерде жалгыз талды көрүп\n элин-жерин кыялбай жалгызталды кошуп ырдаган\n\n Бакайырда жалгыз тал\n Баласы жок байкуш тал\n Жол боюнда жалгыз тал, \n Жолдошу жок байкуш тал. \n\n Кайрылып келип конгондо \n Каргага түнөк болгондой.\n Канаты жок жалгыз тал,\n Кайгысы көп байкуш тал.\n\n Бурулуп келип конгондой,\n Булбулга түнөк болгондой.\n Бутагы жок жалгыз тал,\n Муңдуу болгон байкуш тал.\n\n Сен бу жерде жок элең,\n Жериң кана жалгыз тал?\n Аймактуу чогуу жамагат\n Элиң гана жалгыз тал?\n\n Көрүнбөйсүң ыраактан\n Караң кана жалгыз тал?\n Тегеренип ойногон\n Балаң кана жалгыз тал?\n Ичке тартып кетипсиң,\n Денең кана жалгыз тал?\n Көтөрүп жүрүп чоңойткон\n Энең кана жалгыз тал?\n\n Ала бакан болгондой,\n Ачаң гана жалгыз тал?\n Аркалап жүрүп чоңойткон\n Атаң гана жалгыз тал?\n\n Өзүң жалгыз турусуң,\n Бириң гана жалгыз тал?\n Өзүң менен бир тууган\n Йниң кана жалгыз тал?\n\n Карайган талдын бирисиң,\n Калың топтон ажырап,\n Кандай жалгыз жүрүсүң?\n\n Эки талдын бирисиң,\n Эл-журтуңан ажырап,\n Эмине жалгыз жүрүсүң?\n\n Жеңижокко жалгыз талдын айткан жообу:\n\n Беш алты ооз сөз кылып,\n Аңгеме кылып курадың\n Аңырып турган жалгыздын\n Ал абалын сурадың.\n\n Теңтушуңа ээ кылып,\n  Терип тепчип курадың.\n  Телмирип турган жалгыздын\n  Теги жайын сурадың.\n\n  Кара жердин боорунда\n  Калганың бар шөкүлдү.\n Кайгырасың жалгызга,\n  Арманың бар шөкүлдү.\n\n  Кызыл күнгөй кыштовуң,\n  Туштаның бар шөкүлдү.\n  Кызыл өңүң кер сары,\n  Бушманың бар шөкүлдү.\n\n Башка чаап жаралап,\n  Пас болгонум ан үчүн\n  Тизилип чыккан бурагым,\n  Түндүкчү келип кести эле,\n  Түгөнөмүн ал үчүн.\n\n  Ача чыккан бутагым\n  Ала бакан кылам деп,\n  Ашканага курам деп,\n  Ар ким келип кести эле\n\n  Ал себептен түгөндүм.\n  Менин ушул турганым,\n  Бендеге болсун убалым.\n  Аңырып жалгыз турганым,\n  Адамга болсун убалым.\n\n  Жеңижок:\n  Тал да болсоң далайдан,\n  Тегин эмес экенсиң.\n  Бериштелүү адамдан \n  Бегине эмес экенсиң.\n\n Төрт түлүктүү малымды,\n  Толгосуз билдиң алымды.\n  Ак таноо тору тайымды,\n  Айттырбай билдиң жайымды.",
      "picture": "https://upload.wikimedia.org/wikipedia/ru/a/a9/Jenijok.jpg",
      "id": 1
    },
    {
      "name": "Сооронбай Жусуев « Алакан »",
      "description": "Балам мына төшөгүнөн турду бат,\n Моюнумдан кучактады булдурап.\n Алаканын өптүм дагы баламдын,\n Те согушту эстеп турдум тунжурап.\n\n \n ...Самак эле ынак досум сырдашкан,\n Укмуш болчу күлкү менен ыр жактан.\n Ызылдаган октор тына калганда\n Ыр, күлкүгө бизди бөлөп жыргаткан.\n\n \n Самак айтты: –Кайда жүрдүң жанатан?\n Мына балам! Сен баламды карасаң...\n Ал бала эмес. Турду кагаз үстүндө\n Беш манжалуу кичинекей алакан.\n\n \n Самак өөп, кагаз бетин жапты да,\n Улутунду: –Бала кандай жакшына!\n Ошол түнү алакандуу кагазды\n Коюп жатты жаагынын астына.\n\n \n Далай өөп Самак ошол сүрөттү.\n Далай жолу алмаштырдык түнөктү.\n Бир кыштакка кирип бардык жоо сүрүп,\n Дүкүлдөтүп үмүтү жок жүрөктү.\n\n \n Бир короодо бала турат байлануу,\n Бул не шумдук?! Таппай калдык айланы.\n Жардам сурап бала колу эрбеңдеп,\n Бала көзү бизден өтүп жайнады.\n\n \n Баланы биз аң-таң калып карасак,\n Баарыбыздан Самак тура баласак–\n Наристени бошотууга байлоодон\n Аттап-буттап чуркап кетип баратат.\n\n \n Ыйлап турган ал балага таңылып,\n Жеткен кезде атасындай сагынып,\n Кара түтүн, боз топурак бурк этти\n Коюп койгон жоо минасы жарылып...\n\n \n Андан ары мен айталбай баратам,\n Айткан сайын жүрөгүмдү канатам:\n Экөө тең жок... Жерде жатты бир гана\n Купкуу болгон кичинекей алакан...\n\n \n Кээде түшүп мен торуна санаанын,\n Көргөнүмдүн көбүн эске саламын.\n Согуш десе, көз алдыма көрүнөт\n Ошондогу алаканы баланын...",
      "picture": "https://st-1.akipress.org/st_runews/5/630445.1.1454585683.jpg",
      "id": 2
    },
    {
      "name": "Мидин Алыбаев « Ак Чүч »",
      "description": "I\n\n Рас,\n Аялдар\n Биздин коомдо чоң күч.\n Бирок,\n Арасында (анда-санда) бар:\n Аккол\n 'Акчүч'.\n Аккол дейбиз,\n Ал анткени–\n Колу тийбейт\n Оор же кара жумушка.\n Эзелтеден эби келбейт\n Кечирээк жатып, эрте турушка.\n Чоочунча коомай карашат\n Коомдук жана үй турмушка.\n Эри 'эрксизден' эч нерсе айта албайт.\n Тарелканы\n Асманга ыргытып урушса.\n 'Акчүч' дейбиз,\n Ал анткени–\n Бир демеге\n Ачуусу келсе эле,\n Жата кетет үшкүрүп.\n Күйөөсү 'акчүч, жаным!' деп турат,\n Кокус калса чүчкүрүп.\n 'Байкуш' эри,\n Көптөн бери\n Сырын алдырган–\n 'Музоосунда сүздүрүп'...\n\n \n II\n\n \n Жолдош окуучулар!\n Сиздер ойлобогула:\n –'Булар,\n Күнгө күйбөс,\n Суук тийбес,\n Жерде багылган'.\n Алган\n Жардан сыймык көрүү–\n Ал аялдын 'багынан'\n Ошондуктан,\n Аккол жеңе–\n 'Багы' менен кабылган.\n Аны\n Жары\n Артык көрөт жанынан.\n Айланып\n Көзүнүн агынан,\n Сылап турат далыдан.\n Мына ушундай\n Эркелетет абыдан\n\n \n III.\n\n \n Ошенткен сайын,\n Күчөп дайым,\n Ал жөн эле ак маралдай керилет.\n Өз төшөнчүсүн\n Өзү жыюудан эринет.\n Басса бир жакка,\n Же бир чака–\n Суу алып келсе,\n Долондун белин ашкандай\n Демигет.\n Күндө жеген тамак,\n 'Күнөөкөр' немедей болуп,\n Араң жагат.\n Кээде этти танат,\n Кээде нанды танат,\n Кээде котлет,\n Кээде салат–\n Каймагы жок болуп калса,\n 'Каран түндү' ошондо\n Салат...\n\n \n IV.\n\n \n Эрмеги күзгү–\n Улам карап\n Деги,\n Өзүнө-өзү\n Качан канат?\n Биринин жеңи,\n Биринин иреңи–\n Туура келбейт–\n Же жибек\n Же баркыт халат.\n Дагы күзгүгө барат.\n Анан кантип балдарына көз салат?\n Аларды 'прислуга' багат.\n Эң кичүүсүн,\n Эки күндө–\n Бир колуна алат.\n Кайсы бир баласынын,\n Канча жашка келгенин–\n Унутуп да калат.\n\n \n V.\n\n \n Бийик така,\n Жапыс така,\n Венский така,\n Жыйырмадай жыйылып жатат–\n 'Босоножка',\n 'Танкетка',\n Кайырма жака,\n Ачык жака,\n Туюк жака,\n Мүчөсү.\n Же өзү\n Жарашпай калса,\n Анда портной ката!\n Күзгүгө да капа,\n Өзүнө да капа.\n Көзүнө жаман көрүнөт'\n Эки эле жума\n Мурда алган шляпа...\n\n \n VI.\n\n \n Өкмөт бергенби,\n Же төркүнүнөн келгенби,\n Айтоор 'Победа' минет.\n Жаңы пальтого топчу издеп,\n Базарга машина менен кирет.\n Майда жумушка:\n Кээде, бир кило тузга\n Минет,\n Уят экенин,\n Уят эмес экенин кайдан билет?\n Күйөөсү\n Калгысы келбейт–\n Анын 'каарына',\n Макул болот баарына.\n Антпесе,\n Адаты бар таарынма–\n Өзү минет,\n Өзү билет,\n Дароо кетет–\n Кыштын күнү:\n –Дарбыз сатылып жатат–десе–\n Нарында!..\n\n \n\n XII\n\n \n Өмүрүндө\n Оорубаса да ырымга.\n Бир ай,\n Эки ай\n Курортко барат жылында.\n Же Кавказга,\n Же Крымга,\n Чынында,\n Чыдай албайт да\n Жайкы чаңга,\n Чымынга.\n Экиленет,\n 'Оору' деп\n Жүрөгүм,\n Кабыргасын,\n Бөйрөгүн.\n Путевканы алат,\n Чемоданга салат–\n Курортко кийүүчү\n Он бештей көйнөгүн.\n 'Ак чүч!' жеңе менен–\n Аккол жеңе–\n Жолугаар замат эле\n Сүйлөшкөнү соода\n Же болбосо мода!\n Бирөөнү ушактайт,\n Биринин сөзүн-бири мактайт,\n 'Ушундай', 'ооба...'\n –Баланчанын аялы–\n Алыптыр жибек килем.\n –Ооба, кокуй,\n Ошонун баркына жетип урунабы,\n Анын\n Сырын билем...\n –Баланча кечээ кызматтан түшүптүр.\n –Түкүнчө,\n Түндө мас болуп теректи сүзүптүр.\n –Баланча–\n Болот дейт министир.\n –Он алты министерство\n Биригиптир.\n –Меники орунбасарга илиниптир.\n –Баланчанын,\n Акча жегени билиниптир.\n –Менин эрим,\n Билбейм кайда иштээрин,\n Ушуга жүрөгүм 'зир зир'.\n –Деле кызмат берилер бир,\n Капа болбой жүрчү, жерге кир.\n 'Ак чүч' жеңе,\n Аккол жеңе\n Билимдүүсүнүшөт эң эле.\n Же иштебейт бир жерге\n Араң билишет\n Автордун атын\n Китептин атын,\n Канчалык окуганын,\n Көрөсүң–\n Байкап турсак акырын,\n –'Евгений Онегинди' жазыптыр–\n Чехов деген акын.\n Пьеса жазуу жагынан,\n Лермонтов–\n Тургеновго жакын,\n –Сизге кайсы жагат–деп\n Сурасаң.\n Дароо жооп берет:\n –Эң жакшы экен,\n Маяковский жазган роман!\n Биз айтышыбыз керек\n Түптүз эле бетине:\n Күнө 'селкиде'\n Жана 'беркиде'\n Эрлери коомго жек көрүнөт\n Жетелетип коюп.\n Аккол, 'ак чүчтөрдүн'\n Эркине!...\n Элдик лакап,\n Айтылган так\n 'Айып–\n Кемикте гана эмес,\n Керкиде!'\n Биз буларды сынга алсак,\n Жүрөгү түшүп калмакпы?\n Ансыз деле\n Чыдап келдик\n Кесе тиштеп бармакты.\n –Мен киммин!–деп\n Күзгүсүнөн сураса,\n –Аай!!!–деп\n (Айтар эле айнек)\n –Сен, жатып ичер жанбакты\n Жеке эле\n Мени тиктебей\n Карасаң боло\n Элди\n Жерди–\n Жан-жакты\n Төмөн түшүрбө,\n Советтик аял деген ардакты!\n Рас,\n Аялдар–\n Биздин коомдо чоң күч!\n Бул чоң күчкө качан кошулат\n Өзү\n Куштун көлөкөсүнө тоңгон,\n Элге күлкү болгон\n Аккол, 'ак чүч'!!!",
      "picture": "https://sanjyra.net/storage/people-image/CoJknlqNdS6O9ZYLy1dvoeyBTYSLTHdsmb10E8pD.jpeg",
      "id": 3
    },
    {
      "name": "Шайлообек Дүйшеев « Эсине кел »",
      "description": "Тоолордун Кантка жетпей\nТоктогон уч жагында,\nНижне-Серафимовка деп аталган\nКыргыздын кыштагында,\nБул дүйнөдөн бөлүп салган\nДубал турат темир-бетон\nТабытка окшоп өлүк салган.\n\nТаш дубал аржагында\nДарактар аста шамал үнүн коштоп,\nМайыптар жылат аста дөңгөлөкчөн\nЖамгырдан кийинки бир\nҮлүлгө окшоп.\n\nБул дүйнөдөн бөлүп салган\nДубал турат темир-бетон\nТабытка окшоп өлүк салган.\n\nТаш дубал аржагына\nГүлүн дарт күбүп бүткөн,\nКанын дарт шимип бүткөн,\nСөөгүн дарт кажап бүткөн\nМунжуларды апкелишет\nДоктурдан да,\nКудайдан да\nТажап бүткөн.\n\nДубалдын аржагына\nАдамдар аз келишет башы бүтүн,\nТагдыры,\nТашы бүтүн,\nКазанда ашы бүтүн.\n\nТаш дубал аржагында\nБалдарын эркелетип кечки иңирде,\nБапырап бата берип,\nБалпайып төрдө олтурар мезгилинде\nКуу тумшук аталышып,\nКуулган теңиринен,\nКуулган кыз-уулунан,\nКелининен,\nКарыган кемпир жүрөт,\nКарыган чалдар жүрөт,\nБашпаанек таппай койгон,\nБалдары бакпай койгон.\n\n-Таласым,\nТаласым!-деп,\nТаласын көралбай бир,\nТамагы, тартибине көналбай бир,\nТаласын беш маал тилеп кудайынан,\nТаластын топурагында өлалбай бир,\nТаласта жүргөндөгү дымагы жок,\nТаластык кемпир жүрөт,\nЖарыктык ай,\nБир чөөгүн чайдан башка зыяны жок!\n\nТам, мүлкүн талап алып,\nТалаага кууп салган жакындары,\nКуурагыр,\nКуудай кылып чачын дагы,\nӨзү жууп өз кайгысын башындагы,\nТаластык кемпир жүрөт\nПайгамбар жашындагы.\n\nБашбагып калсаң кокус,\nБейчеки жүргөн жан деп санабастан,\nБейтааныш экениңе карабастан:\n- Менминби?-дейт,\n- Алып кетчү балам болбо\nСен кимби?-дейт,\n- Чын эле Таласыма,\nТаласым, Таласыма\nАлып кеткени келдиңби?-дейт.\n\n-Калайык,\nКагылайын!\nКалкыңа Талас баткан,\nКаныкей, Манас баткан!\nКалкыңа Кыргыз баткан,\nКадимки Чыңгыз баткан!-\nБир кемпир баткан жокпу,\nБир кемпир баткан жокпу???\n\nКөр кылды го\nКөңүлдү азыр заман,\nКөчүп барат көзүмдөн акыр заман,\nТарыхыңда кыргыз эл жок эле го,\nАта-энесин кыз-уулу батырбаган?\n\nЖыгачты курт жегендей,\nКишини дарт жегендей\nМээмди ой жеп келет каңгыган бир,\nБул жерде кемпир жүрөт\nАт-Башынын Ак-Муз деген айлынан бир,\n\nАт-Башы жакты билем,\nАк-Музду жакшы билем,\nА бирок\nКөргөндөн соң,\nБагуусуз калган жалгыз кемпирди мен,\nЖүрөктү таш баскандай\nБасты күнөм!\n\nТоо баткан Ат-Башыга,\nТокой баткан,\nАт-Башыга Алмамбет,\nКошой баткан,\nАсыл жер айланайын,\nБир кемпир баткан жокпу???\n\nКуурайдай арыктаган,\nКуурап турат,\nДенесин кармана албай,\nБүлкүлдөп ыйлап турат:\n- Карыганда тайкы болду бактым неге,\nКайгынын каргышына баттым беле,\nЖе маңдайга кетпес шор жаздың беле?\nӨзүмдүн жатынымдан чыккан кызды\nӨзүмдү кууп чыксын деп бактым беле?\n\n...Сенделип басып калган,\nСексенден жашы небак ашып калган\nКемпир жүрөт Тянь-Шандык\nАйша деген,\nКейпинен азып калган.\n\n“Жүрөктө айыкпаган жарам бар” дейт,\n“Үйүм бар Тянь-Шандын Оттугунда,\nҮйүмдөн кууп чыккан\nКелиним,\nБалам бар” дейт.\n\n“Өмүрдү өчөрүндө муз кылбай” дейт,\n“Өзүмдү өз уулума муш кылбай” дейт.\n“Кудай ай, алып тынсаң болот эле,\nКуураган күндү мага туш кылбай” дейт.\n\nМаал жетсе ушул жерден өлөт дешет,\nМал өлүп калган өңдүү көрөт дешет.\nЭки-үчөө тележкага салып барып,\nТрактор менен чукуп көмөт дешет.\nМезгилдин\nМеталл кийген\nЖолунда куюндаган,\nАгызып жатат жылдар\nАйылдын ыйын маган,\nКокустан эртең алар көз жумушса\nКиндик кан тамган жерден\nТопурак буюрбаган,\nЧалдарды ата кылып алып калганга,\nКемпирди эне кылып алып калганга,\nКагылайын, кыргызым ай,\nКыштагың,\nАйлыңан бир,\nЖан адам чыкпаганга ардыгам бир!\nЫрысыбыз безип барат боздоп ары,\nЫйманыбыз кетип барат коштоп аны\nЭтке мал тапшыргансып,\nТапшыра башташты азыр карыларын\nКөлдө дагы,\nЧүйдө дагы,\nОшто дагы...\nКыз-уланы улуусун барктачу эле,\nКыянаттык иштерге баспачу эле.\nКыйын кезде итин да таштабаган,\nКыргыз качан карысын таштачу эле?\nКарачы,\nКанчалаган ГЭСиң туруп,\nКарайлап чырак жаккан калааңды, кыштагыңды,\nКарачы, ич жагыңды,\nТыш жагыңды?\nКарачы, дүкөндөгү\nКөк сүттү, быштагыңды?\nКарачы, уулдарыңды,\nКолуна бийлик тийсе\nКорсоңдоп өз элине манап болгон?\nКарачы, кыздарыңды?\nКыздарың кырчынында талак блгон,\nКымызың кымыз эмес чалап болгон,\nБалдарын таштаганы аз келгенсип,\nЭми бизде\nАтаны таштамай да,\nЭнени таштамай да\nАдат болгон!\nКаалайсыңбы,\nКыргыздын кем болушун?\nКараңгыдан чыкпастан жем болушун,\nОозуң кана дегенге мурдун айтып,\nКаалайсыңбы,\nЖер менен жер болушун?\nКаалайсыңбы,\nКыргыздын шал болушун,\nКарыларын жоготуп зар болушун?\nУшул кезде элге окшоп дүйнө билбей,\nУлан-кызы жалдырап мал болушун?\nКыргыздар,\nТоктогула!\nЭнесин таштаганды,\nАтасын таштаганды\nЭл-журтка кошпогула!\nКыргыздар,\nТоктогула!\nТоктобосоң\nКайгы-муң каптайт бир күн,\nКаныңды кактайт бир күн,\nЭнесин таштагандар,\nЭртең эле башыңа азап түшсө,\nЭлин да таштайт билгин!\nАтасын таштагандар\nАта Журтун таштайт билгин!",
      "picture": "https://sputnik.kg/img/103787/01/1037870195_498:0:2204:1706_1920x0_80_0_0_8e9c5f3ea3ab89989c0fd60404a5d7f7.jpg",
      "id": 4
    },
    {
      "name": "Шайлообек Дүйшеев « Эне тилин унуткандар »",
      "description": "Чырмалышкан иштин да чатышы бар,\nЧындыктын да чыгышы, батышы бар.\nЧытырмандын Кудайы пил эле эмес,\nЧымындын да жашоого акысы бар.\n\nСайдын дагы башталган башаты бар,\nСаяпкердин сактаган такасы бар.\nӨрөөндөгү кенедей өзөндүн да,\nӨз тилинде чардаган бакасы бар.\n\n'Кыргызмын' дейсиң мага,\nКыйшактап бийлеп туруп,\n'Кыргызмын' дейсиң мага,\nКыргызча араң сүйлөп туруп.\n\n\nКыргыз эмес кыргызды жыдыткандар,\nКылым кезген тарыхын унуткандар,\nКыргыз эмес кыйшайтып калпак кийип,\nКадыр-баркын калкынын куруткандар!\n\n\nТил жоголбойт,\nЖоголсо, жоголот дил,\nУулуң дагы, кызың да жоголот, бил!\nТил жоголбойт, жоголсо айланасың,\nКолу-бутсуз мунжуга тоголок бир!\n\nКалдайгандын баары эле канат эмес,\nКабыландын баары эле Манас эмес.\nКалкын чанган, калкынын тилин чанган\nКан болсо да кыргыздын баласы эмес.",
      "picture": "https://kmb3.kloop.asia/wp-content/uploads/sites/12/2010/03/7-1.jpg",
      "id": 5
    }
  ]
}
